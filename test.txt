O jeigu vietoje riksmų – apsikeistume tyla, kuri nieko neužgaus. Apsikeistume pasipuošusiais žodžiais, kurie atgaivina, kaip birželio lašai iš dangaus.
Vietoje kumščio į stalą – apsikabinimą ir pirštų galiukų prisilietimą.
Trypčiojimo ir begalinio noro kažką įrodyti – išgirsti. Nustoti laukti savo eilės prabilti, užpildyti kambarį sava istorija, bet palaukti ir paklausti. O kaip tu gyveni? Ne iš mandagumo, bet todėl, nes rūpi.

Susikrauti priekaištus ir žaibus į kišenę, apgalvoti ir prisiminti, kaip jie kartais skaudžiai gelia. O ar už valandos rūpės? Turbūt ne. O ar po jų už valandos skaudės? Turbūt taip.
Po kelių parų, savaičių, mėnesių ar metų bėgimo – sustotume. Atsisuktume į tuos, kurie bėgo šalia. Atsisuktume į save ir priimtume.

Žodžius, kurie lyg tarkos braukėsi per mūsų odą – paleistume. Kada įskaudinusiems – atleistume. Gal kada ir sukirbės, pro atsiminimų kelią prabėgs, bet prašviesės ir nebedurs prie širdies.

Klibės kantrybė, trūkinės ramybė ir pyktis kunkuliuos, o tada galvosi ar čia taip tik pas mus? Ar taip visada bus? Bus pakilimų ir nuosmukių. Bus pažinimų ir skaudžių susidūrimų. Bus tylos pauzių ir ištraukti santykių žemėlapiai, kai pasimesit ir nežinosit kur eiti. O tada atsidarykit atsiminimų stalčių ir praverskite savos knygos lapus. Tuos skyrius, kai buvo gerai ir už ką pamilai.

Neplakt savęs rykštėm, kai suklysit ir pasimesit. Nežinosit ar tinkamas kelias, ar tinkamas metas. Nesidairyti į kaimyno sodą, kur obuoliai tokie prinokę, o pas jus kabo špygos. Galbūt pas jus skirtingi metų laikai ir čia nėra blogai.

Ir kartais sieksi dugną, viskas juoda, blogai ir kažkur ne ten atsidūrei, vienas ar dviese, o gal keturiese. Viskas gerai, iš dugno – tik aukštyn. Savu laiku.

Šaltinis: https://www.facebook.com/plepytee/
Panašūs šaltiniai: https://www.facebook.com/agnejagelaviciutestilius/posts/1262875540528237
